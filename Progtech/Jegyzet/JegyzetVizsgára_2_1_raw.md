2.1:

Információs rendszerek életciklusa
A számítógépes információs rendszereket nem elég megtervezni, az csak a szoftverfejlesztés életciklusának (angolul: Software Development Life Cycle, röviden: SDLC) első nagy lépése, ami több kisebb lépésből áll, és amit több nagyobb lépés követ. Ebben a fejezetben a szoftverfejlesztés életciklusát vizsgáljuk. Ez a szoftverrel egyidős fogalom, a szoftver életének állomásait írja le az igény megszületésétől az átadásig. Tipikus, hogy a felhasználók előbb vagy utóbb felmerülő új ötletei a szoftver továbbfejlesztését teszik szükségessé. Tehát egy szoftver soha sincs kész, ciklikusan meg-megújul. Ezt nevezzük a szoftverfejlesztés életciklusának.
A szoftverfejlesztés életciklusának lépéseit a módszertanok határozzák meg. A módszertanok célja, hogy magas színvonalú szoftvert fejlesszünk minél kisebb költséggel. A módszertanokat később fejtjük ki. Itt egy általános szoftverfejlesztési életciklust tekintünk át.
A szoftverfejlesztés életciklusa (kerek zárójelben a legfontosabb elkészítendő termékek) [szögletes zárójelben az angol elnevezés]:
A felhasználókban új igény merül fel [user would like to have a new feature].
Az igények, követelmények elemzése, meghatározása (követelményspecifikáció) [Requirement Analysis].
Rendszerjavaslat kidolgozása (funkcionális specifikáció, ütemterv, szerződéskötés) [Functional Analysis].
Rendszerspecifikáció (megvalósíthatósági tanulmány, nagyvonalú rendszerterv) [Analysis & Design].
Logikai és fizikai tervezés (logikai- és fizikai rendszerterv) [Analysis & Design].
Implementáció (szoftver) [Implementation].
Tesztelés (tesztterv, tesztesetek, tesztnapló, validált szoftver) [Testing & Validation].
Rendszerátadás és bevezetés (felhasználói dokumentáció) [Delivery & Deployment].
Üzemeltetés és karbantartás (rendszeres mentés) [Operating & Maintenance].
A felhasználókban új igény merül fel [user would like to have a new feature].



1. ábra: A szoftverfejlesztés életciklusa
Látható, hogy az első lépés és az utolsó ugyanaz. Ez biztosítja a ciklikusságot. Elvileg egy hasznos szoftvernek végtelen az életciklusa. Gyakorlatilag a szoftver és futási környezete elöregszik. Előbb-utóbb már nem lesz programozó, aki ismerné a programozási nyelvet, amin íródott (ilyen probléma van manapság a COBOL programokkal), a futtató operációs rendszerhez nincsenek frissítések, a meghibásodott hardverelemeket nem lehet pótolni. Az ilyen számítógépes információs rendszereket hívjuk kiöregedett, hagyaték rendszernek (angolul: legacy system). Valahol itt van vége a szoftverfejlesztés életciklusának. Az életciklus egyes lépéseit részletesebben is kifejtjük. A lépéseket megvalósító technikákat a Rendszerfejlesztés technológiája című fejezetben ismertetjük.
Érdekes megfigyelni, hogy két lépésnek, a „Rendszerspecifikáció”-nak és a „Logikai és fizikai tervezés”-nek ugyanaz az angol neve: „Analysis & Design”, röviden: A&D. Ez azért van így, mert az első lépésben inkább az analízisen, a következőben inkább a tervezésen van a hangsúly, de mind a kettőben van ez is, az is. Ezért ezt egy lépésnek tekintik az angol nyelvű szakirodalomban.
